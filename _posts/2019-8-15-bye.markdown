---
layout: post
title:  "与君别"
date:   2019-8-15 12:00:00 +0800
categories: 随笔
---

与君别，君犹在。

君生于新仓，求学立业于深圳，不幸车祸早逝于海丰。君去也，天妒英才，众皆扼腕。
滞于风俗，魂不得归故里，暂寄于沙湾追思苑，已二年有余。

君同事悼曰：“生如夏花之绚烂，逝如秋叶之静美。”
今夏秋之交也，君妻携子女，送君还乡，姐夫、侄、吾一家，随行。
列车匆匆，晨曦下，窗外铁轨，渐行渐远渐无穷。

想此时，伯父伯母当已洗漱毕，于家中，静候君至。
惟彼时新春出行，炮竹声里，溢满天伦。
今酷暑还家，炮竹声相似，天伦情难再。
二老心中悲痛，夏日寒冬，非文字可状也。

犹忆与君长夜卧谈时，至清晨，仍不止。
言及何事，已不复记矣，所忆者，其景其情其人。
君去后，数入梦中，音容笑貌，宛若当时。
夜半梦醒，真幻一时难辨，坐起四顾茫然，追忆往事，不觉泪下。

十一日九时许，至车站，大哥、小哥、姐携众晚辈相迎，姐泣不成声。
午后三时，迁于祠堂。钊捧遗像，小畅捧牌位，小天捧盒。
十二日招魂、关灯，以小宝名送灯一节。与姐、姐夫共守夜，聊及生前事。
十三日做事，破狱、架练、见王、上灵台，小天、小畅、钊、瑾随道士或行或跪，通宵达旦。
十四日烧笼，十一时四十分安放，午后，伐树，运土，立坟。

坟前二树桩，一枫树，一松树，久锯难断，伯父持斧至，亲劈之，抡臂挥斧之际，似有无限恨，心中所思，无人知。

林间酷热无风，树伐毕，坟初立，阵风乍起，抬眼望，树梢乱舞，猎猎作响，数点雨骤至，旋即雨止风息，疑君至复又去。

众亲属集于新坟，焚香叩首，散香于近处各先人坟前。

坟尾侵近小路，坟首砌砖三层，碑前铺一平台，碑文金色，碑额“乙山辛向”。

与君别，与君相约于此：来世为兄弟。
